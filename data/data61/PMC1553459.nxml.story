Koncentrationen av insulin-like growth factor-I (IGF-I) och thioredoxin regleras hos många arter i honors reproduktionsorgan av könssteroider. Sålunda reglerar östradiol IGF-I och thioredoxin mRNA i reproduktionsorganen hos prepubertala lamm. Djurets fysiologiska status (dvs den endokrina miljön) kan påverka känsligheten hos reproduktionsorganen för östradiol och progesteron. Vi studerade effekterna av olika endokrina miljöer (sen follikelfas och lutealfas i östruscykeln, samt ovariektomi före och efter puberteten) på uttrycket av IGF-I, thioredoxin, östrogenreceptor α (ERα) och progesteronreceptorn (PR) hos får. Lösningshybridisering användes för att bestämma mRNA nivåerna. I livmodern var mRNA koncentrationen för ERα, PR och thioredoxin högre i sen follikelfas än i de andra tre grupperna och IGF-I mRNA nivån var hög både under sen follikelfas och i lutealfas. PR mRNA i cervix var signifikant högre hos tackorna under sen follikelfas än i de andra grupperna. I äggledarna var mRNA nivåerna av thioredoxin och ERα högst i de djur som ovariektomerats som vuxna, och thioredoxin mRNA var högre än hos tackorna under sen follikelfas. Det förelåg ingen skillnad vad gäller IGF-I mRNA nivåerna i äggledaren mellan någon av grupperna. IGF-I, thioredoxin, ERα och PR mRNA nivåerna varierade beroende på fysiologisk status och morfologisk lokalisation i reproduktionsorganen. Detta tyder på att steroidhormonernas reglering av dessa faktorers mRNA uttryck också är vävnadsspecifik.